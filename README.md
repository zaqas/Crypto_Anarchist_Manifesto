
<div dir="rtl">

# مانیفست کریپتو آنارشیست

تیموتی سی. می


یک شبح در حال آمدن به جهان مدرن است، شبح کریپتو آنارشی.

تکنولوژی کامپیوتر این قابلیت را به افراد و گروه‌ها داده تا بتوانند با یکدیگر به شکلی کاملاً ناشناس ارتباط برقرار کنند و تعامل داشته باشند. دو نفر می توانند با یکدیگر پیام رد‌ و‌ بدل کنند، معامله داشته باشند و سر یک قرارداد الکترونیکی با هم به گفتگو بپردازند بدون اینکه از نام واقعی یا شخصیت حقوقی طرف دیگر آگاه باشند. تعامل‌های انجام شده از طریق شبکه غیر‌قابل ردیابی خواهند بود و این از طریق تغییر مسیر بسته‌های رمزگذاری شده و جعبه‌های مقاوم در برابر دستکاری که از پروتکل‌های رمزنگاری در برابر هر‌گونه دستکاری و دخالت استفاده می کنند میسر خواهد بود. اعتبار مهم ترین چیز خواهد بود و در معاملات حتی از رتبه بندی اعتباری هم اهمیت بیشتری خواهد داشت. این توسعه‌ها باعث دگرگونی ماهیت مقررات حکومت، گرفتن مالیات و کنترل نقل و انتقالات اقتصادی، پنهان نگه‌ داشتن اطلاعات و حتی اعتماد و اعتبار خواهد شد. 

تکنولوژی برای چنین انقلابی که تنها اقتصادی نخواهد بود و جنبه اجتماعی نیز خواهد داشت، در ده سال گذشته در تئوری وجود داشته است. روش های مورد استفاده مبتنی بر رمزنگاری کلید عمومی، سیستم‌های اثبات تعاملی دانش صفر و دیگر پروتکل‌های نرم افزاری برای تعامل، احراز هویت و تایید می باشند. کانون توجه تا به الان روی کنفرانس‌های آکادمیک در اروپا و آمریکا بوده که به شدت تحت نظارت آژانس امنیت ملی بوده اند. اما به تازگی شبکه‌های کامپیوتری و کامپیوتر‌های شخصی از سرعت کافی برای اینکه این ایده ها را محقق شوند برخوردار شده اند. در ده سال آینده نیز از سرعت بیشتری برخوردار خواهند شد و ایده‌ها از نظر اقتصادی میسر و غیرقابل توقف خواهند شد. شبکه‌های با سرعت بالا، شبکه دیجیتالی خدمات یکپارچه، جعبه‌های مقاوم در برابر دستکاری، کارت‌های هوشمند، ماهواره‌‌ها، فرستنده‌های باند کی‌یو، کامپیوتر‌های شخصی چند‌ میپس و چیپ‌های رمزنگاری در حال توسعه هستند و برخی از فناوری‌هایی هستند که اجازه چنین کاری را خواهند داد.

حکومت البته تلاش خواهد کرد تا جلوی گسترش این تکنولوژی را بگیرد یا سرعت آن را کم کند و بهانه آن‌ها به خطر افتادن امنیت ملی، استفاده قاچاقچیان مواد مخدر و دور زنندگان مالیات از این تکنولوژی و فروپاشی اجتماعی خواهد بود. بسیاری از نگرانی‌ها قابل فهم هستند، کریپتو آنارشی اجازه خواهد داد تا اسرار ملی، اشیا دزدی و غیر قانونی به صورت آزاد مبادله شوند. یک بازار کامپیوتری ناشناس حتی می تواند باعث ایجاد شدن بازارهای منزجر کننده ای مانند آدم‌کشی و اخاذی بشود. بسیاری از مجرمان و عناصر خارجی کاربران فعالی از کریپتونت خواهند بود. ولی این باعث جلوگیری از گسترش کریپتو‌ آنارشی نمی شود.


همان گونه که فناوری چاپ باعث دگرگونی و کاهش قدرت اصناف قرون وسطایی و ساختار قدرت اجتماعی شد، روش‌های رمزنگاری هم به صورت اساسی باعث تغییر ماهیت دخالت شرکت‌ها و حکومت‌ها در نقل و انتقالات مالی خواهند شد. همراه با بازار‌های اطلاعاتی که در حال پدیدار شدن هستند، کریپتو آنارشی یک بازار برای تمام چیزهایی که می توانند در قالب تصویر و کلمه در بیایند ایجاد خواهد کرد. همانگونه که ابداع کوچکی مانند سیم خاردار باعث به وجود آمدن حصار در اطراف مزارع و مراتع شد و برای همیشه مفهوم حقوق مالکیت و زمین را تغییر داد، اکتشاف یک شاخه پنهان از ریاضیات هم مانند یک قیچی خواهد بود که باعث از بین بردن سیم‌های خاردار اطراف ملک می شود.


به پا خیزید، شما چیزی برای از دست دادن ندارید به جز حصارهای سیم خارداری که شما را محاصره کرده اند!
</div>